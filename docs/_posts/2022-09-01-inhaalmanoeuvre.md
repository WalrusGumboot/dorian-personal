---
title: inhaalmanoeuvre
category: entry
layout: post

activiteiten: 8
emotie: 7
---

**22:24.** Oeps... zoals ik voorspeld had ben ik dit project enkele dagen vergeten. Om te compenseren zal ik vandaag extra veel schrijven, I guess.

Dus ja! Eerste schooldag. Veel lol, ik heb school niet per se gemist maar vind het ook absoluut niet erg om terug te gaan. Ik ga dit jaar in met veel motivatie en zin in de dingen die ons te wachten staan (studiekeuzebeurzen, onderzoekscompetenties, wetenschapsweek, boekbesprekingen, ...) en wil voor één jaar echt alles uit de kast halen. Dagelijkse notities, samenvattingen, hernemingen, de hele shit, voornamelijk om te kijken hoe veel ik er op vooruit zou gaan als ik effectief *veel* moeite in school steek. Structuur zal terug aanwezig worden in mijn schoolleven (het zal verdomme nodig zijn ook).

Ik moet tegen begin oktober *Crime And Punishment* uitgelezen hebben voor een boekbespreking voor de klas (de klas die overigens voor veel vakken, zijnde Nederlands, Engels, geschiedenis, biologie, en waarschijnlijk nog een heleboel andere zaken bestaat uit 6MTW én 6EMT én 6HUM: jolijt en masse dus). Heb ik gelijk een goede reden om het een keer uit te lezen, grondig notities nemende bovendien. Ik moet dus wel ongeveer dertig pagina's per dag lezen, maar dat komt wel goed. Ook ben ik in *Honderd Jaar Eenzaamheid* van Gabriel Garcia Márquez begonnen; ik zit ongeveer zeventig pagina's ver en vind het tot nu toe heerlijk.

Betreffende Fien is er ook wel wat nieuws aan het licht gekomen. Rune en Calleigh hebben namelijk tot op zekere hoogte nog wel contact met haar (voornamelijk Rune dan) en kennelijk kom ik best vaak ter sprake, maar altijd in een negatief licht: ík ben in haar ogen de egoïst. Ik heb zeer weinig hoop om ooit nog mijn t-shirt terug te zien, dus ik wil ergens wel die brief gewoon versturen met een soort appendix erbij. Ik wil haar nog steeds uitpluizen, weten waar ik volgens haar de mist in ben gegaan. De flashbacks blijven bestaan, zowel aan onze seks als aan gewone 'normale' herinneringen. Ik kan het maar niet uit mijn hoofd krijgen, en dat haat ik. Toen ik vandaag naar huis liep kwam ik tot het besef dat haar haten niet genoeg is. Al gaat het enorm slecht met haar, dan kan ik daar nog steeds niet de voldoening uithalen die ik verlang. Ik heb iets en ik kan er niets aan doen; dat iets is misplaatst verlangen. Ik denk niet dat ik daar ooit aan zal geraken; ik zal er mee leren leven, zoals men leert leven met het missen van een vinger. Ik ben in dit opzicht erg gebrekkig en mijn onderbewustzijn neemt daar zeer graag misbruik van, mij stampende wanneer ik al op de grond lig te spartelen. Mij een flashback van hoe we elkaar spontaan, oprecht en liefdevol kusten midden in onze Minecraftsessies voorschotelende terwijl ik al een kutdag had. Ik pest mezelf eigenlijk.

Niettegenstaande wil ik het terug, een relatie. Een kiem hoop is ontsprongen in mij dat ik ooit terug iemand zal kunnen liefhebben op dezelfde of een betere manier, dat ik ooit mijzelf zo volledig kan overgeven aan een ander dat ik bijna een en-soi wordt, shout-out naar my man Sartre. Ooit zal ik het terug kunnen; serendipiteus zal ik een ander vinden en samen zullen we de liefde vinden. Echter is deze tijd niet nu. Nu is de tijd voor studies en bezinning, voor lezen en kunst maken en les geven en Dungeons and Dragons spelen en *ooit* komt dat dan weer wel.

Ik had gisteren een gedicht geschreven, en ik ga dat hier ook eventjes droppen:

> hier in dit verloren paradijs van vocht en stilte
> probeerde ik vergeefs
> mijn tempel voor de groevegodin te bouwen
>
> ik haalde haar uit Haar
> voegde Haar bij haar
>
> maar ondankbaar en blind
> stortte ze in
>
> ik heb haar uitgeput
> en wat mij rest
> is een holle groeve
> en een bouwval
>
> elders staat al een basiliek,
> en dan kom je niet ver
> met je ruwe basaltblokjes.

Dat was het gedicht; ik vond 't best cool.

Verder ben ik vandaag na school meegegaan naar een bijeenkomst van Dominique, Rudy en pap om de technische aspecten van de audio-installatie uit te leggen; uiteindelijk heb ik ook wat meegejamd. De truc bestaat erin dat we alle instrumenten in de Focusrite Scarlett 18i20 (enorm ding btw) zetten, dat dan opnemen in GarageBand en direct doorvoeren naar de monitoren. Ze waren wel onder de indruk van mijn skills, wat altijd fijn is om mee te maken, natuurlijk.

Bon, ik had eigenlijk gehoopt meer te schrijven, maar ik moet aan C&P beginnen. Tot morgen (als ik er aan denk!)