---
layout: post
title: veel
category: entry

activiteiten: 10
emotie: 10
---

**23:37.** Oh god ik heb de afgelopen dagen VEEL gedaan. Dit gaat echt een lange post worden. Ik begin denk ik best op 29 oktober: toen heb ik met Vito naar Scherpenheuvel gewandeld. Dinsdag 1 november ben ik met Leaf naar black midi gegaan, de dag erna ben ik met Vito naar een lezing over Hegel gegaan, de donderdag ben ik dan naar de UHasselt gegaan voor een proefles wiskunde, de vrijdag was dan de prefuif en gisteren ben ik bij Olivier blijven slapen om aan zijn mountainbikepad te werken. Afijn, alles op zijn beurt.

## Scherpenheuvel
Het plan was dus eindelijk daar en de tijd rijp: de heer Vitorio Courtens en ik hebben de Marletse voorspelling waar gemaakt en ondernamen een tocht van Bilzen tot in Scherpenheuvel. De vader van Vito bracht ons om half acht 's ochtends tot in het absolute centrum van Bilzen (bij de Esso), en toen zijn we dus vertrokken. We kwamen langs teveel om op te noemen en de gespreksstof liet absoluut niets te wensen over. Met onder andere Doe Maar en de Spider Murphy Gang op de speaker kon ons niks misgaan, ook. Na Bilzen was Diepenbeek aan de orde, we passeerden de campus van de UHasselt waarna we in Hasselt terecht kwamen rond elf uur. Tot blijde verbazing hield de batterij van mijn gsm (waar ik dus ook alle navigatie en muziek op deed) het erg goed uit. Daar namen we onze eerste pauze van de velen die nog zouden volgen met een lekker broodje kaas in een brasserie. Spoedig volgde enkele kilometers kanaal (het weer zat ons eigenlijk geenszins tegen, maar met 24 °C was het onbeschaduwde Albertkanaal toch een flinke tegenvaller die we draaglijk hielden door de belachelijkste manieren om passanten aan te spreken te bedenken; alles van "GUTEN TAG HERR MULLER" tot "Salve" is de revue wel gepasseerd). Tegen de zesentwintigste kilometer (van de beoogde 53 waar we er uiteindelijk 48 van zouden doen) begon het wel uitkijken naar het volgende bankje te worden. We kwamen rond de dertigste kilometer in Schulen een oud echtpaar tegen dat buiten zat. Ze vroegen ons hoeveel kilometer we al achter de rug hadden en we raakten aan de praat; de man bleek een bakker en bood ons handgemaakte Hasseltse speculaas aan, naast ook cola en een hervulling van onze waterflessen. We bedankten ze vriendelijk en liepen na een klein kwartier weer verder. Even uitrustend op een bankje kwamen we een dementerende vrouw tegen die in een zacht en verward stemmetje ons meedeelde dat "hier sinds dat Herman er niet meer is niemand hier gezeten heeft".
We liepen verder en kwamen het Schulensmeer tegen, kennelijk het grootste niet-bevaarbare waterreservoir van Vlaanderen. We genoten van de mooie natuurdomeinen die verder ook nog op ons pad lagen. De pijn begon wel flink toe te nemen, en tegen de veertigste kilometer (toen het ongeveer zes uur 's avonds was) kwamen we in Herk-De-Stad een militair tegen die ons koffie aanbood en een goed Italiaans restaurant in Diest aanraadde. Met nieuwe moed stapten we vlug verder: dat moest ook wel, want de avond viel snel en Scherpenheuvel was toch nog een kleine vijftien kilometer verderop. Rond kilometer vijfenveertig sloeg het noodlot echter toe: Vito's knie begaf het en begon plotseling flink zeer te doen (op het moment van schrijven, zijnde meer dan een week later, doet hij dat nog steeds). Het was ondertussen ook al pikdonker en we liepen door het Webbekomsbroek, een onverlicht natuurdomein. Al snel werd het strijden om de nieuwe banken te vinden en langzamerhand begon het ons te dagen dat we Scherpenheuvel waarschijnlijk niet meer gingen halen. We sjokten door, enkele omwegen vermijdend, en kwamen uiteindelijk op een hoofdweg richting Diest. Ik kocht me snel een Twix en vermoeid liepen we verder, de getallen naast de richtingaanwijzers met 'Diest' ernaast steeds kleiner wordend. We geraakten tot in het Italiaanse restaurant dat de militair ons zei, waar we een maaltijd bestelden en opaten. Enkele highlights vanuit het restaurant waren Italiaans spreken met de uitbaatster, een daar voor ons aanwezige grote vriendengroep uit Gelderland en allemaal rond de omgeving Harderwijk, wat dus wel leuk was aangezien ik veel van die plaatsnamen kende uiteraard, en een jochie dat een stoel die kennelijk kapot was helemaal volplakte met een rolletje plakband dat hem onwijselijk gegeven werd.
Het aanvankelijke plan was om in Scherpenheuvel de trein te nemen naar huis, maar uiteindelijk zijn de ouders van Vito ons komen halen. Wees er maar zeker van dat we moe maar voldaan, na bijna 59000 stappen en tien uur totale looptijd, _lang_ geslapen hebben. Daarna volgde twee welverdiende rustdagen.

## BLACK MIDI HOOOOLYY SHITTT
Dan, iets waar ik maanden naar heb uitgekeken: het black midi concert in de Trix in Antwerpen samen met Leaf. Ik nam rond vijf uur de trein in Bilzen en stond om half acht in Berchem na een directe verbinding; daar sprak een vermoedelijk Oost-Europese man van ongeveer vijfenveertig met een onverzorgde baard en een hoedje met de Belgische tricolor me aan over hiragana en katakana. Hij sprak op een onverstaanbare en bijna slepende manier en ik wachtte echt tot Leaf me zou komen 'verlossen', want een gesprek voeren met dit individu zou een pittig lastige taak blijken. Ik werd uiteindelijk wel gehaald, en we gingen naar de Trix. Daar aangekomen gingen we eigenlijk onmiddellijk in de rij staan, waar we makkelijk een half uurtje gewacht hebben. Eens dat we de foyer uit waren kwamen we via een klein gangetje de bar voor de zaal tegen waar ook al merch te koop was; ik kocht een t-shirt met, in Comic Sans, de tekst "i love black midi" en op de achterkant de tourdata. Het was een heel gedoe om lockers te krijgen (alles is cashless en geen van ons had een euromunt op zak). Voor Leaf was het hun eerste concert in een 'echte' zaal: dat gaf mij dan weer meer zelfvertrouwen om de "leidende" persoon te zijn, degene die weet hoe het eraan toegaat (ook al was die zaal voor mij net zo nieuw als voor hun natuurlijk).
De vooract was het Japanse experimentele hiphoptrio Dos Monos (gestileerd op z'n Grieks, dus δος μονος), waar ik voor het optreden wat van op Spotify geluisterd had maar wat me niet zo beviel. Live gingen ze echter enorm hard, één van hun nummers had achtergrondbeelden van een wasmachine die stuk aan het gaan was in plaats van de coole 3D-psychedelica die bij hun andere nummers te zien waren.
Maar dan. MAAR DAN. ***BLACK FUCKING MIDI.*** De setlist was als volgt, IIRC:
 - Dangerous Liaisons
 - Welcome To Hell
 - Eat Men Eat
 - Still
 - Faster Amaranta (zowaar LP4 materiaal)
 - Chondromalacia Patella
 - 953 (met Eye Of The Tiger en Sharp Dressed Man ertussendoor gemengd à la typisch bmbmbm)
 - John L
 - The Defence (tijdens het zingen van dit nummer hief Greep zijn glas en verkondigde "The greatest drink in the world... Ricard; pastis.")
 - Speedway
 - Slow (deze ging HARD!!!!)

En waar kun je nog meer om vragen eigenlijk he (behalve bmbmbm en Of Schlagenheim, maar goed). Het is best gek om te bedenken dat ik die man waar ik nu al enkele maanden mijn romantische aantrekking door in vraag stel in het _echt_ gezien heb, in plaats van op foto's. Cameron's vocalen worden echt steeds beter, en ik hoop dat we meer van hem zullen horen op LP4. Also, tijdens o.a. Still en Eat Men Eat speelt Greep dus blijkbaar bas??? De man heeft alle talenten goddamn.
Ook mijn eerste moshpit meegemaakt! Best leuk, maar niet continu. Wel echt insane tijdens Chondromalacia Patella, en John L ook.
Na het concert heb ik nog een pet met Hellfire erop gekocht, en toen zijn we terug naar huis gegaan. Ik ben oprecht nog steeds gelukkig ervan, het was gewoon zo'n fijne avond! Eens terug in Herentals presenteerden we ieder een PowerPoint die we hadden voorbereid, that is: nonsenspwps vol met complete onzin met als enige doel lachwekkend zijn. We zijn nog tot vier uur doorgegaan met het maken van Powerpoints voor een soort Halloweenavond die Leaf organiseerde, waarbij elke gast een willekeurige pwp voorgeschoteld kreeg _zonder_ te weten over de inhoud. Onder andere Taylorreeksen, de chemische structuur van DNA en de geschiedenis van de maid dress zijn onderwerpen die de revue passeerden.

## Hegel
De dag erna ben ik terug naar huis gegaan, en heb ik niet bijster veel gedaan tot ongeveer zes uur toen mam thuiskwam en ik besefte dat ik als de wiedeweerga moest gaan koken om nog op tijd te komen voor de lezing. Mam zei dat ik er minstens drie kwartier over zou fietsen, maar ik heb het in een half uur gedaan. Het verkeer was wel oké tot ik bij het rondpunt met het park aan de rechterkant aankwam; ik HAAT druk verkeer. Ik kwam dus wel op tijd aan in Maastricht, maar kon het universiteitsgebouw niet vinden. Uiteindelijk kwam ik aan, ging naar binnen en zag dat Vito een plaats voor me had vrijgehouden. De leeftijden van de aanwezigen schommelde tussen de 16 (ik dus) en ongeveer 60, denk ik.
De professor filosofie die de lezingen geeft, Rene Gabriëls, is niet anders te omschrijven dan als een absolute legend. Enorm links, roept continu op tot revolutie, haalde de hele tijd de monarchie aan als voorbeeld van idioterie, gaf toe coke te doen, en ga zo maar verder. Voor de lezing had hij Brian Eno's _Music For Airports_ opgezet. Ik kijk alvast uit naar de volgende lezing over "Schopie", Schopenhauer dus. Na de lezing ben ik naar huis gefietst langs een veel rustigere Tongersebaan.

## UHasselt: pullen wij een mathématiekjen?
De dag erna moest ik vroeg opstaan om de bus naar Hasselt te halen; daar had ik immers van negen tot twee een proefdag wiskunde. Het ging echter over integralen, waar ik dus best wel weinig van snapte lmao. Desalniettemin ben ik redelijk overtuigd van het feit dat het misschien toch wel een bachelor in de wiskunde gaat worden voor mij, tbh. Ik heb 130 pagina's in _De Donkere Kamer van Damokles_ van Willem Frederik Hermans gelezen, that man does not disappoint. Verder niet veel interessants te vertellen.

## De PREFUIF
De prefuif van XMOS, jazeker! Ik stond om 12:00 in de kantine, zoals afgesproken, waar alleen Louis toen al was. Jesper en Dennis kwamen even later. We vulden de koelkasten met drank van beneden en herzetten een aantal tafels en paletten om ruimte te maken voor de DJ's. Rond drie uur kwam de moeder van Jesper ons ophalen; we hebben bij hem gebiljart en wat muziek gespeeld. Heel impromptu heb ik de oude typemachine van de opa van Jepser meegekregen, die nog perfect werkt en waar ik ondertussen ook al een beetje op geschreven heb. We zijn ook frieten gaan halen (die oprecht best decent waren) en zijn toen met de vader van Dennis mee terug naar Voeren gegaan om half zeven. Het eerste dat me toen opviel was Daphne: ze had een prachtig bovenstuk aan dat haar figuur echt mooi benadrukte, ik zou wel flauw kunnen vallen. Ik wist van tevoren al dat ze samen met mij de laatste shift vrij zou hebben, maar ik vroeg het toch maar even. Ik vroeg of ze dan samen met me eruit wou, en dat zag ze zeker zitten. Al mijn grapjes waren grappig, ook de niet-grappige, dus dit alles zag ik zeker als positieve tekens.

Het werk zelf was doodsimpel: iemand komt binnen, je vraagt of ze al een ticket gekocht hebben, zo ja check je het nummer op de lijst en streep je het af, zoniet verwijs je ze door naar Jesper die naast me aan de kassa zat. Dan check je hun ID en geef je ze een bandje. Na vier uur werd dat redelijk monotoon, maar alles is beter dan achter de bar staan (waar de mensen dronken zijn en de kutmuziek tyfusluid staat) en dus heb ik voor de tweede shift gewisseld met Julia, die normaal gezien dan de tickets zou beheren.
Een heel aantal bekende gezichten waren van de partij: Bente en Lotte, Luka, Lloy en Michiel, Yla, Pol, Sylvain en entourage, en nog een aantal mensen die ik bij gezicht of bij naam ken. Naarmate de avond vorderde merkte ik aan mezelf dat ik de drukte en luide muziek steeds minder goed trok en een beetje chagrijnig werd. Ook het feit dat Jesper en ik zowat de hele tijd Luka hebben gebabysit aangezien hij ook redelijk dronken was droeg niet bij aan de stemming. Na vier uur onafgebroken gewerkt te hebben nam ik dus een pauze, samen met Olivier (die zich zoals gewoonlijk ook helemaal uit de naad gewerkt had). Nadat ik Daphne gevonden had vroeg ik haar of ze even mee naar buiten wou; we hebben uiteindelijk tot half drie staan praten (het hoeft niet gezegd dat het redelijk in de buurt van de wc's was, en ook niet dat de tegen toen al _lang_ niet meer sobere Julia en de nog redelijk sobere Vienna er ook bij stonden, en ook niet dat ik eigenlijk gehoopt had om samen met haar en alleen haar een gesprek had willen voeren maar goed). Het was een prima gesprek waarin ik alleen maar meer redenen gevonden heb om haar leuk te vinden (haar kat heet Pip!!!! is toch gwn de beste naam ooit!!! énnn ze leest Fahrenheit 451!! beejsd dus, we hebben soort van afgesproken om in Barcelona samen naar een boekenwinkel te gaan MAAR ik weet niet honderd procent zeker of zij dat op dezelfde manier geïnterpreteerd heeft) MAAR op een gegeven moment kwam een guy die ik nog nooit gezien had naar me toe (hij zei dat ik hem kende tho) en vroeg zo van 'he zeg maar zijn jullie een stelletje?' en Daphne was gelijk van "nope, geenszins, de vonk is uitgedoofd" (haar letterlijke woorden) dus dat is uiteraard alles behalve een teken in de goede richting. Ik kan hopen dat het een soort preemptive 'stel dat hij me niet leuk vindt dan heb ik geen enkele manier meer om met hem te praten als ik heel enthousiast ja reageer' is vanuit haar kant, aangezien dat ook mijn perspectief was, maar ik liet het bij een stilte in plaats van een actief ontkennen. Afijn. Ik zie wel.
Na het opruimen van de zaal dat redelijk snel verliep was het wachten tot iedereen werd opgehaald. Op de tribune zagen o.a. Julia, Olivier, Louis, Daphne en ik de maan ondergaan. Ik heb haar toen gevraagd of ik een foto van haar kon gebruiken als albumhoes (ook al wou ik haar natuurlijk eigenlijk vragen of we een keer samen foto's konden gaan nemen, op een mooie herfstdag, in een volledig geromantiseerd scenario). Daarna ging iedereen zijn eigen gang. Olivier, Sylvain en ik waren de laatsten die overbleven (Syl had echt veel te veel gezopen en zweefde tussen slaap en overgeven) maar werden ook rond vier uur opgehaald door Maurice. Om vijf voor half vijf lagen we in bed, om half vijf sliepen we als rozen.

## MTB-trail en een knalgoeie vriendschap
Dat brengt ons dan bij zaterdag. Rond elven werd ik wakker, waarna we ontbeten en eigenlijk gelijk naar Oliviers mountainbikeparcours gegaan zijn met een schep en een soort hooivork op steroïden om wortels uit de grond te halen en puin te ruimen. Rond half vier keerden we terug met een loodzware afvalzak vol sluikgestorte troep en zette ik me aan het uitvogelen van de typemachine, wier geheimen spoedig aan mijn geest geopenbaard werden. We zijn nog snel even teruggegaan voor een schep die we daar hadden laten liggen, maar voor de rest heb ik me tot ongeveer half zes op typen gefocust. Rond die tijd kwam Liv ook langs, en oprecht, ik ben enorm blij voor Olivier. Hij heeft echt iemand gevonden die precies bij hem past en ik zie gewoon met mijn eigen ogen hoeveel geluk ze elkaar brengen, en da's natuurlijk prachtig om te zien. We hebben _Monty Python And The Holy Grail_ gekeken (Olivier en ik de helft uit geheugen citerend natuurlijk), gegeten en rond half negen werd ik weer opgehaald door mijn vader.

## En dat brengt me bij vandaag.
Vandaag had ik eigenlijk geen kloot te doen buiten één wiskundeopdracht, dus die heb ik snel gemaakt.

Mijn leven is de afgelopen week echt fucking zalig geweest, en ik merk een heel sterk gevoel van dankbaarheid bij überhaupt de gedachte aan wat ik allemaal meegemaakt heb. Dat vind ik zeer, zeer prachtig.

Ik zit te denken om voor Daphne een simpele camera uit hout te snijden, met dan een klein gaatje door de viewfinder heen zodat je er een touw doorheen kunt rijgen en er een ketting van kunt maken. Idk tho, het zou misschien als een soort feestdagen/kerstcadeutje kunnen? Ze zou het sowieso appreciëren. Ik wil absoluut proberen om het 'momentum' van op het feest te behouden morgen, ik weet nog niet hoe maar enfin. Ik zie wel.

Dat was de langste entry tot nu toe. Tot ooit weer eens :)
