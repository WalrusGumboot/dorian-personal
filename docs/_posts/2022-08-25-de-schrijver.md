---
layout: post
title: de schrijver
category: entry

activiteiten: 6
emotie: 2
---

**23:29.** Dit is het laatste op de dag dat ik tot nu toe een entry geschreven heb, denk ik. Ik was het niet vergeten, maar ik ben een uurtje geleden begonnen aan een nieuw fragment (hoe noem je een stuk van wat ooit misschien een verhaal wordt als je nog helemaal niet weet óf het ook effectief ooit een verhaal wordt?) en dat greep me zo aan dat ik me eerst daar eventjes op focuste. Maar goed, hier zijn we dan.

Vandaag was weer een dag zonder al te veel gebeurtenissen. Ik heb Bob een les gegeven (die overigens echt heel goed ging eigenlijk, daar was ik best trots op) en toen ik terugkwam van bij mam waren Jesse en pap gaan wandelen; ik had het huis dus enkele uren voor mezelf en maakte van de gelegenheid gebruik om een video van meer dan twee uur over de interior mutability types van Rust te bekijken op de televisie. Als ik ooit bewijs nodig zou hebben om aan te tonen dat ik een terminale nerd ben is dit denk ik Exhibit A. Verder heb ik een tijdje Trackmania gespeeld met Jesse, en geprobeerd om *Fear and Trembling* te lezen. Niet te doen, gewoon. Ik snap er werkelijk geen enkele letter van.

Het emotioneel uitputtendste dat ik vandaag gedaan heb is toch wel (eindelijk) Fien dat bericht sturen; ik kreeg er naast een bevestiging van haar recent aangeworven harteloosheid (letterlijk een reactie "Ok" like ????? ben je dertien jaar oud of zo?) te horen dat ze het t-shirt is kwijtgeraakt. Fantastisch. Ze zei dat ze het wel zou zoeken, wat ik dan wel weer op prijs stel. Maar goed, ik hoop uiteraard wel dat ze het vindt. 't Zou nogal stom zijn als ik me wekenlang druk gemaakt heb om een t-shirt dat al minstens even lang kwijt is. Het is wat dat betreft ook wel een indicatie van het feit dat het haar niks meer boeit, dat de herinneringen aan mij haar inmiddels al lang ijzig koud laten. Een bittere pil om te slikken, om eerlijk te zijn.

Door het onweer van morgen is het zwemfeest bij Vito afgelast. Jammer, uiteraard, maar tegelijkertijd ook enigszins een opluchting: had ik überhaupt wel echt zin om Tristan en Hugues al terug te zien? Binnen de context van 'we zijn schoolgenoten': sure, maar als vrienden onder elkaar is het toch al net wat anders, ook al apprecieer ik hun vriendschap enorm (ik bedoel onze WhatsAppgroep heet letterlijk "Unkulunkulu & co" dus dat zijn toch sowieso mensen naar m'n eigen hart) maar desalniettemin is het *lichtjes* vreemd om bij hun gezelschap te zitten, alsof ik er niet honderd procent bij hoor. Ze zijn goede vrienden, maar niet heel genderondersteunend (een woord dat de spellingschecker van Typora niet als fout aanduidt, maar 'spellingschecker' zelf dan weer wel). Misschien heeft Leaf het me te goed gewend gemaakt, wat dat betreft.

Dat herinnert me aan de tijd dat die klaarblijkelijk een crush op me had. Ik sta er eigenlijk van versteld dat ik dat nooit doorgehad heb; ik ben er achter gekomen in een spelletje Truth Or Dare via fucking Discord. Dat besef kwam dus nogal laat, en ik ben er in hindsight ook honderd procent zeker van dat Toni een stukken beter lief voor die is dan ik ooit zou kunnen zijn. Ik vind het ook enorm irritant dat allebei mijn ouders continu 'willen' dat ik een oogje op haar heb: mijn moeder zegt continu "Ik vind dat toch zo'n mooi meisje, vind jij dat nu ook niet?" (mijn moeder snapt het concept nonbinair zijn niet helemaal, ook al doet ze waarlijk haar best) en mijn vader gooit al een 'ooeehh' wanneer ik vermeld dat die ook naar de Wamaki's komt, of dat ik met die naar een concert ga. Het is gewoon vervelend.

Bon, ik ga maar eens afsluiten. Ik ga nog eventjes verder schrijven aan mijn verhaaldingske; zodra ik klaar ben met de revisie van vandaag zal ik het ook online zetten.
