---
layout: post
title: vreemd soort leegte
category: entry
---

**15:09.** Ik begin er maar eens aan. Schrijven is voor mij altijd een goede manier van verwerking, een overlevingsmethode geweest (ook al is dat waarschijnlijk eerder omdat je dan dusdanig veel over je gedachtes en gevoelens moet nadenken dat het niet langer noodzakelijk is om ze te *voelen* of ervaren) en een terugblik op de dagen zoals ze waren kan geen kwaad. Als ik dit kan volhouden (en God weet dat ik hier waarschijnlijk na drie dagen al mee ophoud) lijkt het me cool om één heel jaar vol te schrijven. Elke dag minstens vijfhonderd woorden lijkt me een redelijke limiet; ik zit nu al aan 104.
Aan de andere kant is het natuurlijk niet ideaal dat ik me terug genoodzaakt voel om te schrijven. Er is effectief een mankement, een hindernis in mijn psyche, een emotionele stoorzender, een bron van ruis. Daar wil ik graag van af, dus loop ik de godganse dag rond met de drang om *iets* te maken: is het geen tekst, dan wel een liedje of een melodie of een schilderij. Maar nooit kan ik de vinger leggen op wat ik nu exact wil uitdrukken, nooit heb ik de kracht (of misschien is 'moed' hier de passendere term) om diep in mezelf te kijken tot ik aantref wat het nu eigenlijk *is*. Ik ben een slechtziende schilder zonder onderwerp.
De oorzaak daarvan kan ik niet goed aanduiden. Ik ben nu drie dagen terug van Challes met Olivier en Aòdhaìn maar daarvoor had ik het ook al, dus daar kan het niet aan liggen. Als ik eerlijk ben met mezelf weet ik dat de oorzaak de afwezigheid van Fien is, maar het is vreemd om een gehaat en afstotelijk persoon te missen. Eigenlijk is het ook niet Fien die ik mis, maar de affectie, de aandacht. Ik mis een relatie hebben. Het probleem zit 'm er een beetje in dat ze heel veel dingen in de wereld heeft overschreven of getagd met een soort "hier heeft Fien iets mee te maken", en dan is dat het eerste waar ik aan denk wanneer ik een paard zie, of de mosblok in Minecraft. Te veel dingen hebben een zweem van haar overgehouden, te veel herinneringen zijn nog te aanwezig in mijn bewustzijn. Ik leef en doe dingen en ben tevreden, maar de baseline waar ik op terugval is nu een gemis in plaats van de warmte die ze bood.

Wil ik het nu al terug, is dan de vraag? Zou ik het überhaupt kunnen? Die openstelling voor een ander was mijn eerste keer, en dat alles zal helemaal vanaf nul moeten. Daarmee heb ik op zich nog niet zo'n groot probleem, maar misschien is het eigenlijk net doordat ik het falen van onze relatie heb gezien dat ik dat als een vanzelfsprekend en nodig deel van elke relatie ga zien, waardoor elke relatie een soort tijdslimiet op zich gaat krijgen. "Ja, het is nu rozengeur en maneschijn, maar dat zal het niet altijd blijven" gaat een altijd aanwezige uitspraak van het stemmetje in mijn hoofd zijn. Daar maak ik me eigenlijk best wel veel zorgen over. Ze heeft me met een vreemd soort leegte achtergelaten.

Ik wil het ook niet actief gaan opzoeken. Fien kwam eigenlijk per toeval in mijn leven. Daar ben ik tevreden mee. Ik ga me denk ik gewoon door elke dag heen slepen.