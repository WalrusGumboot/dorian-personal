---
layout: post
title: demo
category: entry

activiteiten: 9
emotie: 9
---

Aha! Eens een keertje een entry die niet over melancholisch gedweep gaat! Mooi zo; mijn leven blijkt uiteindelijk meer te zijn dan een schaduw van wat was.

Vandaag ben ik naar een betoging/actie/dingske in Brussel geweest, om een signaal te sturen tegen het Italiaanse neofascistische beleid van Giorgia Meloni (maar bij uitbreiding het opkomende Europese extreemrechts). Normaal ging ik met Circe gaan maar die zei gisteren af en dat durfde ik niet tegen mijn moeder te zeggen; uiteindelijk ben ik te voet naar het station gegaan met mijn kartonnen bordje (op de ene kant staat "Unitevi contro il fascismo!" en op de andere "Oggi in Italia, domani qui?").

Op de trein kwam ik in Hasselt een man genaamd Francesco Muroni tegen, een tweeëndertigjarige jeugdwerker uit Houthalen. Hij kwam tegenover me zitten in de toen al redelijk volle trein, zag mijn bord en vroeg "Ah, gaat ge ook?" Voorts volgde een gesprek dat duurde tot we bij de eigenlijke demonstratie aankwamen. Het was een enorme opluchting om toch nog een reisgezel te hebben, en hij was best chill. Eenmaal in Brussel aangekomen hadden we een klein beetje moeite met het vinden van de Italiaanse ambassade, en kwamen we dus ongeveer tien minuten later aan. Een stuk of acht agenten stonden tegenover ons, wat an sich best angstaanjagend was, maar we hebben er verder geen last van gehad.

De demo zelf was eigenlijk heel verbroederend; ongeveer honderdvijftig mensen die liederen uit je vaderland zingen gaf me een letterlijk warm gevoel in mijn hart. Er waren allemaal mensen die foto's van mij en mijn bord wouden nemen; we zien wel of dat later nog terug gaat komen voor problemen. Na ongeveer een klein uurtje was het klaar, en daar scheidden ook de wegen van Francesco en mij. Ik bracht een ceremonieel bezoekje aan Passa Porta, de boekhandel, omdat ik wist dat hun aanbod aan poëziebundels altijd erg nice is; ik kon de weg echter niet goed vinden, want mijn Google Maps werkte voor geen meter en dus heb ik maar wat rondgedoold richting het CS tot ik een plattegrond vond, van daaruit werkte Maps weer. Onderweg kwam ik Otoma tegen, een gezellig plaatsje waar je unieke pizza's kunt eten, en (aangezien ik sinds negen uur 's ochtends niks meer gegeten had) kon ik me daar wel in vinden. Om snel nog de trein te halen moest ik heel snel wandelen, maar ik heb het gehaald (op het station kwam ik Francesco weer tegen, maar ik had niet echt zin om nog anderhalf uur met hem te praten en dus bewoog ik me de andere kant op). Op de trein las ik wat in _Crime and Punishment_ en _Music-Hall_, de bundel van Paul van Ostaijen die ik in Passa Porta gekocht had (naast ook _The Grapes of Wrath_ van Steinbeck).

Ik stond rond zes uur in Bilzen, met een bijna lege telefoon en veel dorst. De iets meer dan 1u45 durende tocht naar huis (waarbij ik ook een aantal keer niet wist welke kant ik uitmoest bij een splitsing en dus bij wijze van herinneringen van de heentocht en analyse van het straatbeeld de juiste richting moest deduceren) nam die dorst alleen maar toe.

Dat was m'n dag.