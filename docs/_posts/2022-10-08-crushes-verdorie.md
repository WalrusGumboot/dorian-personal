---
layout: post
title: crushes, verdorie!
category: entry

activiteiten: 6
emotie: 8
---

Tsja, een entry maar weer; en eentje over de liefde (als men dit al liefde zou kunnen noemen). Deze is zo groot dat ik het in delen kan (en ga) verdelen

Het uur is weer daar, lezer! Het uur dat die holte, verdoemde holte in mijn hart, terug opgevuld _moet_ worden en God moge uitwijzen wie het zal worden! Dit is niet langer een toevallig fenomeen, dit is een stelselmatig uitgekiende en terugkerende ziekte waarmee ik besmet ben geraakt door Voorzienigheid.

## D&D in Zonhoven en een stukje Fien

Even over enkele dagen terug (eergisteren eigenlijk, vandaag is zaterdag) eerst een stukje; de schooldag verliep redelijk gebeurtenisloos maar recht uit school nam ik samen met een extra portie boterhammen, de twee bakjes die eigenlijk nog van Fien zijn en een brief aan haar gericht de bus naar Tongeren, om via Riemst, Bilzen en Hasselt tot in Zonhoven te geraken.
Daar was immers een introsessie tot D&D georganiseerd in Het Spelhuis. De bus van Bilzen naar Hasselt nam echter een gekke omweg doorheen de campus van de UHasselt, waardoor ik mijn verbinding naar Zonhoven miste. Kristof van Twitter is me komen ophalen. Daardoor heb ik die brief niet kunnen afgeven, maar ik denk eigenlijk dat dat al bij al het beste is. Ze zou het toch nooit ervaren hoe ik het bedoeld zou hebben, en daarenboven miet ik leren om het gewoon in het verleden te laten. Ik weet verdorie niet eens meer hoe ze er uit zag. Afijn, die sessie was best leuk, maar ik houd toch meer van de ambiance die Vinnie er aan weet te geven, al was het wel erg tof om combat een keer in het echt te doen. Kristof is wel echt een coole guy, veel respect naar hem.
Ik wissel tegenwoordig af tussen blij zijn met de herinneringen die Fien en ik gevormd hebben en het missen; ik had zó gewild dat de dingen anders gelopen waren. Ik zou haar brieven moeten verbranden, want ik durf ze toch niet terug te lezen, ik durf haar accounts op Twitter of Instagram niet meer te openen, ik durf niks meer.

## Daphne, verdomme.

Het is jammer, eigenlijk, dat het altijd gereduceerd wordt tot dit. Want dat liefdesvacuüm (om die pretentieuze term maar eventjes te coinen) "wilt" opgevuld worden, het creeërt onderdruk, het kan niet langer bestaan en trekt het eerste het beste naar zich toe. Elke daad van affectie wordt weer verdraaid tot iets hogers, een teken van iets groters, alsof zoiets zou kunnen bestaan. Eerst dacht ik aan Rune; niet eens op een volwaardige romantische of zelfs crushachtige manier, louter als een "hé, wat als? wat als dat iets zou zijn? hmm". Het is niet te ontkennen dat ze beeldschoon is (hoe kan iemand als ik nu weerstaan aan de ros-en-sproeten-combinatie? 't is verdomme kryptoniet!) maar realistisch gezien is er uiteraard geen _enkele_ basis om een relatie met haar überhaupt te kunnen overwegen (en telkens zeg ik dan tegen mezelf "then again, dat was ook het geval met Fien"). Ze is mooi en wilt je zwarte nagellak geven. Ben je zo makkelijk te winnen, Duwel? Laag, en zwak, dat is wat het is.

Maar dan, dan! Lezers, een tour de fucking force hier, ***dan!*** komen we aan bij niemand minder dan Daphne Jaspers. Dezelfde Daphne die mij iets te vaak een blik toewerpt tijdens de lessen om toeval te zijn (of is dat gewoon wat ik zelf wil horen? is dat wat ik er zelf van maak omdat ik één enkel resultaat beoog? natuurlijk is het dat, wat anders zou het kunnen zijn?), dezelfde Daphne die alles in overweging nemende een fantastisch persoon is (met *diepgang, kunstzinnigheid, intelligentie, schierhemelse kledingstijl, **best wel verdomde knap ook**!* wat kan een mens nog meer vragen? dit zijn dingen die ik in mijn trimestriële loopbaan in 3ECO al wist, dingen die er niet minder waar op geworden zijn, in-mothafuckin-tégendeel!). Maar goed, laat ons niet te hard van stapel lopen (och wie hou ik voor de gek, ik ben al lang van stapel gelopen, ik ben niet eens meer binnen een straal van een halve kilometer van die stapel) en geduldig afwachten (nogmaals, wie hou ik voor de gek, ik wil alles snel nu hier daar wie waar ding bam boem klik klak stak snak flits flits flits en we zitten plotseling verdomme temidden een verhaal van Bradbury).
Realistisch gesproken, puur in mijn eigen fantasiewereld waarin alles naar mijn hand gezet kan worden en ervan uitgaande dat Daphne compleet verzot van me is (hoe ik dát eens zou willen, niet alleen om er op in te gaan maar ook om dat goede gevoel van "iemand vindt me leuk" weer te ervaren): zou ik mezelf in een relatie met Daphne zien? Dat is een vraag waar ik geen ja op durf te antwoorden, want stel je voor dat het ook écht zo is en ik geconfronteerd word met de gevolgen van dit antwoord, wat als ik naar Leuven of Gent verhuis en zij niet meekomt (wat zou ze ook meekomen, ze wilt iets economisch gaan doen, en dat is volgens mij prima in Maasje te doen), wat als ik dan alweer in het soort relatie zit waarbij je echt een datum moet vastprikken om elkaar te kunnen zien, waarin je maar X aantal uur hebt om samen te spenderen? Zou ik dat nog steeds willen? Ik durf er niet over na te denken (ik durf zoals gezegd niks meer). Aan de andere kant is het een vraag waar ik geen nee op durf te antwoorden, want wie ben ik, de denkende geest, om het hart zijn gevoelens te weigeren? Wie ben ik, om 'nee' te zeggen tegen wat ik daardoor alleen maar sterker ga voelen? Is het niet zoals Morrissey zei, _"I want the one I can't have"_?  
Het lijkt er zowaar op, lezers, dat ik mijzelf in een penibele crushsituatie zit. Maar GOD ze is mooi, ik wil haar vasthouden, omhelzen, liefhebben, de hele reutemeteut. Ik wil in de keuken van haar ouders staan, haar ouders onder de indruk brengen over die 'jongen' (die natuurlijk niet echt een jongen is, maar dat weten ze niet) die zo losjes 'zijn' culturele bagage draagt en hier en daar een verwijzinkje naar Claus of Camus, naar Dostojevski of David, naar Elsschot of Edward Hopper gooit zonder erover te struikelen, die bescheiden maar o zo getalenteerde kok, die artiest, die muzikant, die dichter, die briljante wiskundige en chemicus, die bijlesgever, die gunstendoener, die geëngageerde, bewuste, die ideale schoonzoon!

(vergeef me alsjeblieft het enorme zelfgepijp hierboven, jullie merken wel hoeveel het al naar mijn hoofd is gestegen, he. Laat ik maar eens beginnen met een complimentje over haar truien want holy SHIT haar truien zijn ontieglijk goed, mijn god)

## Het HOEZ-syndroom

Voorts zijn er nog een heleboel interessante gebeurtenissen in mijn leven de afgelopen dagen die ik niet echt heb opgeschreven, maar er toch maar bij gooi in één keer. De belangrijkste (of alleszins meest aanwezige) is iets waarnaar ik vanaf hier zal verwijzen als het HOEZ-syndroom: het Holle OnEindige Zwendelarij-syndroom. Dit syndroom bespeuren wij (en met wij bedoel ik de gedeelde vriendengroep: Olivier, Vito, Jesper, Floris, Tristan in mindere mate) al enkele maanden bij Aoghan, en het ziet er niet naar uit dat dat binnen afzienbare tijd zal stoppen. Dat is voor ons natuurlijk best vervelend, om drie redenen:

1. **Het zorgt ervoor dat we geen van zijn uitspraken nog 100% kunnen vertrouwen**, tenzij het overduidelijk waar is. Dit is natuurlijk een erg nare, want je verliest daarmee de waardevolle vriendenband.
2. **Het zorgt ervoor dat het script (dat zogenaamd al 70% geschreven was) nu dus effectief niet bestaat**, wat vervelend is omdat we moeten wachten op iets dat normaal gezien al enige vooruitgang had kunnen genieten. Bedenk ook voor de grap eventjes hoe vaak hij stellig heeft ontkend dat hij het document kon uploaden, en nu is helaas die laptop stuk! Is dat niet eventjes vervelend. Het is namelijk niet zo dat we hem _heel_ vaak erop hebben gewezen dat hij het in de Teams-groep kon zetten... oh ja, eigenlijk toch wel.
3. **Het zorgt ervoor dat Calleigh ook volledig van haar stuk is**: ze is terug begonnen met zelfkastijding en dreigt terug te vallen op haar eetstoornis; dat is natuurlijk niet direct Aoghan's schuld, maar het heeft er zeker mee te maken.

De zwendelarij is op vele, vele vlakken zichtbaar: van kleine discrepanties in de tijden die hij vernoemt (tegen Tristan zegt hij dat hij om half zeven al op school was, tegen mij zei hij om tien voor zeven dat hij nog onderweg was) tot straight up aantoonbaar onware strontverhalen (zo zou hij bijvoorbeeld levenslang gratis pakken kunnen krijgen bij een kleermaker aangezien hij het gebouw van de concurrent in de fik gestoken zou hebben; jammer echter dat lokale noch nationale krant van Wales er ook maar iets over schreef, en het enige artikel dat ook maar enige relevantie met deze verzonnen situatie zou kunnen hebben een datum in november van 2020 geeft, wanneer hij dus gewoon op school was).

Het volwassen (lees: meerderjarig, want God weet dat Aoghan niet volwassen is) leven behandelt hem niet fijn, zoveel is zeker: hij moet veel werken om zijn zorgverzekering (en kennelijk ook zijn verblijfsvergunning, die om de twee weken hernieuwd moet worden? vreemd als je het mij vraagt) te kunnen bekostigen dus hij is laat thuis, slaapt dan enkele uren en omdat hij thuis geen internet meer heeft moet hij dus heel vroeg naar school vertrekken om de WiFi te gebruiken, om zijn taken te maken.

...onthoud echter zeer goed dat dit hele relaas over de lippen van niemand minder dan Patient Zero van het HOEZ-syndroom hemzelve komt ***en dus niet meer te vertrouwen is***. Jammer, toch?

## Leaf is niet meer zo lief

Het laatste deel van deze bijzonder lange entry dan: Leaf. Och god, fantastisch is die zeker, maar het beeld dat ik van hun had (met name de schuchtere, bijna Einzelgängerachtige persoon die aan alcohol, sigaretten of fuiven niet zou durven denken) is uitendelijk volledig fout gebleken. Mag ik dat als goede vriend naar vinden, of vervelend? Mag ik mijn mening daarover kenbaar maken? Ik weet het niet, het is tenslotte niet mijn leven en het zijn niet mijn zaken, maar kom op. Ik had je beter dan dat geacht, Leaf. Je doet maar. Je bent daarom niet minder fijn, je bent daarom geen slechtere vriend(in? fucking Nederlands man, wees gwn cool zoals Italiaans en pak ə als geldige genderneutrale suffix) en ik leer je met evenveel plezier over poëzie, chemie en muziektheorie.

## Final remarks

Godverdomme, dat was me nog eens wat. Ik zit hier al bijna anderhalf uur aan te schrijven, joh. Kun je nagaan. Ik ga gaan slapen, hopelijk kan ik morgen wat verder geraken in Crime and Punishment dan de zielige twintig pagina's die het vandaag waren.

Tot ooit weer, Dorian.