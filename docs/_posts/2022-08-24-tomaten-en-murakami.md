---
layout: post
title: weinig interessants te melden
category: entry

activiteiten: 2
emotie: 4
---

**21:35.** Vandaag was, net zoals gisteren, weinig interessant. Geen van mijn activiteiten waren echt vervullend (aangezien ik niet echt veel heb gedaan), en datgene _dat_ ik al gedaan heb voelt juist nog kleinerender of bijna bagatelliserender wanneer het aankomt op mijn dag, alsof ik tegen mezelf zeg: "Oh, _wauw_, je hebt dertig regels Rust geschreven. Fantastisch. Wil je nu een medaille of zo?"

Ik heb eindelijk _Kafka On The Shore_ van Haruki Murakami uitgelezen, een boek dat ik maanden geleden gekocht heb. Ik wil vandaag ook nog aan _Fear And Trembling_ beginnen, ook al ligt hier nog een heleboel goeie boeken (_Lolita_, _Lady Chatterly's Lover_ en _Mieke Maaike's obscene jeugd_ om maar enkele te noemen) waar ik ook nog ooit aan zou willen beginnen. Maar goed, één boek per keer. _Kafka On The Shore_ was... mja, niet m'n ding; ik vond _Norwegian Wood_ alleszins veel beter.

Ook heb ik mijn plannen voor zondag met Felix en Dries wat concreter gemaakt: we gaan naar _Time Bandits_ van Terry Gilliam (John Cleese en Sean Connery spelen ook mee), en daarna naar een jazzrestaurantcaféhybridedingsken. Lijkt me zeer leuk in ieder geval, ook om ze een keer in het echt te zien :) 

Het bultje achter op mijn hoofd begon vandaag wat meer pijn te doen. Ik dacht eerst dat het gewoon kwam van heel de (nota bene warme) dag niks te drinken, maar de bult zelf doet ook pijn, alsook een gebied ter grootte van de deksel van een grote Nutellapot er rond. Ik hoop dat ik me om niks zorgen maak.

Ik zou graag willen dat ik iets interessanters had om over te schrijven, maar vandaag was gewoon redelijk flut. Ik ga voor de eerste maal een uitzondering maken op de vijfhonderdwoordenregel; ik heb gewoon effectief niet meer dan dit om over te schrijven. Jammer.
